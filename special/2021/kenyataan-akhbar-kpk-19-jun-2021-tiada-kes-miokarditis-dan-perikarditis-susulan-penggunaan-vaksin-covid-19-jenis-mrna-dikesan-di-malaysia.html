<div class="main-content">
<article class="post-18407 post type-post status-publish format-standard has-post-thumbnail hentry category-communicable-disease category-crisis-disaster category-drug-safety category-pharmacy category-press category-vaccine tag-covid-19 tag-pharmacy tag-vaccine layout-horizontal-right" id="post-18407">
<a class="post-lead-category" href="https://kpkesihatan.com/category/communicable-disease/">Communicable disease</a>
<h1 class="title">Kenyataan Akhbar KPK 19 Jun 2021 – Tiada Kes Miokarditis dan Perikarditis Susulan Penggunaan Vaksin COVID-19 Jenis mRNA Dikesan di Malaysia</h1> <div class="postmetadata">
<span class="text-by">By</span> <span class="author vcard"><a class="url fn n" href="https://kpkesihatan.com/author/pejabatkpk/" rel="author" title="View all posts by DG of Health">DG of Health</a></span> <span class="text-on">on</span> <a href="https://kpkesihatan.com/2021/06/19/kenyataan-akhbar-kpk-19-jun-2021-tiada-kes-miokarditis-dan-perikarditis-susulan-penggunaan-vaksin-covid-19-jenis-mrna-dikesan-di-malaysia/" rel="bookmark" title="11:16 am"><time class="entry-date" datetime="2021-06-19T11:16:09+08:00">June 19, 2021</time></a> </div>
<section class="entry">
<p>Kementerian Kesihatan Malaysia (KKM) ingin merujuk kepada laporan oleh beberapa negara seperti Amerika Syarikat, United Kingdom dan Singapura baru-baru ini, berkenaan risiko miokarditis dan perikarditis yang dikaitkan dengan penggunaan vaksin COVID-19 jenis mRNA. Bahagian Regulatori Farmasi Negara (NPRA) telah menjalankan penilaian risiko ke atas isu keselamatan berkenaan berdasarkan maklumat yang diperolehi daripada badan-badan regulatori dan rujukan antarabangsa. <strong>KKM merumuskan bahawa profil keselamatan vaksin ini kekal positif</strong> dan penggunaannya dalam Program Imunisasi COVID-19 Kebangsaan (PICK) tidak terjejas. <strong>Manfaat semasa bagi pemberian vaksin ini adalah jauh melebihi risikonya.</strong></p>
<p>Miokarditis merupakan radang pada otot jantung sementara perikarditis pula merujuk kepada radang pada lapisan luar jantung. Simptom atau gejala yang dikaitkan dengan miokarditis atau pericarditis termasuklah sakit dada, perubahan pada kadar degupan jantung serta kesukaran untuk bernafas.</p>
<p>Pada masa ini, hanya satu (1) jenis vaksin mRNA sahaja, iaitu Comirnaty keluaran Pfizer-BioNTech telah diluluskan pendaftaran bersyarat di Malaysia. Sehingga 13 Jun 2021, sejumlah <strong>2,793,826 vaksin Comirnaty</strong> telah diberikan kepada penduduk Malaysia, yang melibatkan sebanyak 1,676,959 dos pertama dan 1,116,867 dos kedua. Sehingga kini, <strong>tiada laporan kesan Advers Susulan Imunisasi (AEFI) spesifik untuk miokarditis/perikarditis yang diterima oleh NPRA/KKM</strong>.</p>
<p>KKM juga mendapati sehingga kini, tiada tindakan regulatori yang telah diambil oleh badan-badan rujukan antarabangsa lain seperti <em>European Medicines Agency</em> (EMA) dan <em>World Health Organization</em> (WHO) ke atas produk vaksin COVID-19 jenis mRNA. Penilaian masih dijalankan bagi menentukan hubungkait isu ini dengan vaksin COVID-19 jenis mRNA.</p>
<p>KKM akan sentiasa menjalankan pemantauan berterusan melalui program pemantauan mutu produk berdaftar dan farmakovigilans bagi memastikan kualiti, keselamatan dan keberkesanan produk vaksin sentiasa terjamin. Pihak KKM akan memaklumkan perkembangan terkini kepada orang ramai dari semasa ke semasa. Orang ramai dinasihatkan untuk mendaftarkan diri untuk mendapatkan vaksin COVID-19.</p>
<p>Sekian, terima kasih.</p>
<p><strong>TAN SRI DATO’ SERI DR. NOOR HISHAM ABDULLAH</strong></p>
<p><strong>KETUA PENGARAH KESIHATAN </strong><strong>MALAYSIA</strong></p>
<p><strong>19 JUN 2021</strong></p>
 <div class="taxonomies">
<p class="tax-categories taxonomy">
Categories: <a href="https://kpkesihatan.com/category/communicable-disease/" rel="category tag">Communicable disease</a>, <a href="https://kpkesihatan.com/category/crisis-disaster/" rel="category tag">Crisis &amp; Disaster</a>, <a href="https://kpkesihatan.com/category/drug-safety/" rel="category tag">Drug Safety</a>, <a href="https://kpkesihatan.com/category/pharmacy/" rel="category tag">Pharmacy</a>, <a href="https://kpkesihatan.com/category/press/" rel="category tag">Press</a>, <a href="https://kpkesihatan.com/category/vaccine/" rel="category tag">vaccine</a> </p>
<p class="tax-tags taxonomy">Tagged as: <a href="https://kpkesihatan.com/tag/covid-19/" rel="tag">COVID-19</a>, <a href="https://kpkesihatan.com/tag/pharmacy/" rel="tag">Pharmacy</a>, <a href="https://kpkesihatan.com/tag/vaccine/" rel="tag">vaccine</a></p> </div>
</section>
</article>
<nav class="postnav">
<h1 class="screen-reader">Post navigation</h1>
<div class="prev">
<span class="more-link"><a href="https://kpkesihatan.com/2021/06/18/kenyataan-akhbar-kpk-18-jun-2021-situasi-semasa-jangkitan-penyakit-coronavirus-2019-covid-19-di-malaysia/" rel="prev">Kenyataan Akhbar KPK 18 Jun 2021 – Situasi Semasa Jangkitan Penyakit Coronavirus 2019 (COVID-19) di Malaysia</a></span>
</div>
<div class="next">
<span class="more-link"><a href="https://kpkesihatan.com/2021/06/19/kenyataan-akhbar-kpk-19-jun-2021-situasi-semasa-jangkitan-penyakit-coronavirus-2019-covid-19-di-malaysia/" rel="next">Kenyataan Akhbar KPK 19 Jun 2021 – Situasi Semasa Jangkitan Penyakit Coronavirus 2019 (COVID-19) di Malaysia</a></span>
</div>
</nav>
</div>