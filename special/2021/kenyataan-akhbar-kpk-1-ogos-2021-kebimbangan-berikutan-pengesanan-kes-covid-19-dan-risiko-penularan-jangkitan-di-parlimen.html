<div class="main-content">
<article class="post-18838 post type-post status-publish format-standard has-post-thumbnail hentry category-communicable-disease category-crisis-disaster category-press layout-horizontal-right" id="post-18838">
<a class="post-lead-category" href="https://kpkesihatan.com/category/communicable-disease/">Communicable disease</a>
<h1 class="title">Kenyataan Akhbar KPK 1 Ogos 2021 – Kebimbangan Berikutan Pengesanan Kes COVID-19 dan Risiko Penularan Jangkitan di Parlimen</h1> <div class="postmetadata">
<span class="text-by">By</span> <span class="author vcard"><a class="url fn n" href="https://kpkesihatan.com/author/pejabatkpk/" rel="author" title="View all posts by DG of Health">DG of Health</a></span> <span class="text-on">on</span> <a href="https://kpkesihatan.com/2021/08/01/kenyataan-akhbar-kpk-1-ogos-2021-kebimbangan-berikutan-pengesanan-kes-covid-19-dan-risiko-penularan-jangkitan-di-parlimen/" rel="bookmark" title="7:41 pm"><time class="entry-date" datetime="2021-08-01T19:41:21+08:00">August 1, 2021</time></a> </div>
<section class="entry">
<p>Seperti makluman umum, Sidang Mesyuarat Khas Parlimen telah berlangsung pada 26 Julai sehingga 29 Julai 2021 bertempat di Dewan Parlimen Negara, Kuala Lumpur. Mengambilkira Sidang ini melibatkan <strong>ramai individu berkumpul</strong> <em>(mass gathering)</em> dari seluruh negara dan memberi risiko tinggi penularan jangkitan COVID-19 terutama di kala varian berbahaya seperti <strong>varian delta merebak</strong> di dalam komuniti dan situasi peningkatan kes COVID-19 yang <strong>semakin melarat</strong>, Kementerian Kesihatan Malaysia (KKM) sememangnya bimbang sekiranya berlaku penularan jangkitan di Parlimen.</p>
<p><strong><u>Sebelum Sidang Khas Parlimen Bermula</u></strong></p>
<p>Ujian pengesanan COVID-19 telah dijalankan ke atas semua individu yang akan hadir ke Parlimen. Hanya individu yang disahkan negatif COVID-19 dan tidak bergejala sahaja yang dibenarkan untuk hadir ke Parlimen. <strong>2,093 individu</strong> telah menjalani RT PCR sebelum mereka menghadiri Parlimen. Seramai <strong>56 kes</strong> daripada jumlah yang disaring itu didapati positif COVID-19 dan telah diarahkan untuk menjalani pengasingan. Siasatan dan pengesanan kontak rapat mendapati <strong>empat (4) kes</strong> dikesan positif COVID-19. Kesemua 60 kes positif COVID-19 ini tidak hadir ke Parlimen sejak dari hari pertama Sidang berlangsung.</p>
<p>Sebelum Sidang bermula,<strong> pada 26 Julai 2021 jam 8 pagi</strong>, Ketua Pengarah Kesihatan (KPK) yang mewakili KKM telah membuat pembentangan kepada “Mesyuarat Penyelarasan Bagi Urusan Berkaitan Mesyuarat Khas Bagi Dewan Rakyat berikutan Penularan Wabak COVID-19” di Parlimen. Mesyuarat telah <strong>dihadiri oleh YAB Timbalan Perdana Menteri, YB Menteri Menteri Kanan Luar Negeri yang mengetuai Kluster Keselamatan, YB Menteri Parlimen dan Undang-Undang, YDP Speaker dan Timbalan-Timbalan Speaker Dewan Rakyat, dan ketua atau wakil kanan parti-parti politik dari pihak Kerajaan dan Pembangkang</strong>..</p>
<p>Mereka telah dimaklumkan hasil saringan pra-persidangan, risiko penularan jangkitan COVID-19 serta kekhuatiran pihak KKM. KKM kemudiannya telah mengemukakan cadangan seperti berikut:</p>
<p>i.       Sidang Khas Parlimen <strong>ditangguhkan</strong> sehingga status liputan imunisasi sekurang-kurangnya 40 peratus terutama di Lembah Klang. Ini mengambilkira peningkatan kes positif COVID-19 seluruh Malaysia terutama di Selangor, WPKL dan Negeri Sembilan; <strong>ATAU</strong></p>
<p>ii.       Sekiranya Sidang Khas Parlimen <strong>diteruskan</strong>, jumlah kehadiran secara fizikal di Parlimen dikurangkan dan tempoh persidangan dipendekkan bagi mengurangkan tempoh pendedahan. <strong>Dicadangkan supaya Sidang hendaklah dihentikan <u>serta merta</u> sekiranya terdapat kes positif COVID-19 dikesan</strong> bagi mencegah berlakunya risiko penularan jangkitan di kalangan individu yang hadir di Parlimen.   </p>
<p></p>
<p><strong><u>Sepanjang Sidang Khas Parlimen Berlangsung</u></strong></p>
<p>Bagi mengurangkan risiko penularan jangkitan COVID-19 sepanjang Sidang, KKM telah:</p>
<ul><li>memantau status kesihatan setiap individu yang hadir di Parlimen dengan mengadakan saringan suhu dan risiko jangkitan di pintu masuk Parlimen pada setiap hari;</li><li>menyediakan kemudahan ujian saringan kendiri RTK antigen (Ag) saliva di bangunan Parlimen bermula pada 26 Julai 2021. Seramai 104 orang telah disaring pada 26 hingga 28 Julai 2021.</li></ul>
<p>Pada <strong>29 Julai 2021 jam 12.30 tengah hari</strong>, KKM telah dimaklumkan mengenai <strong>dua (2) kes positif COVID-19</strong> yang telah hadir ke Parlimen. Kes pertama merupakan seorang petugas yang telah hadir ke Parlimen sejak 26 Julai 2021 dan dikesan positif melalui ujian pengesahan RT PCR di sebuah fasiliti kesihatan kerana bergejala batuk. Nilai <strong><em>CT value</em> atau nilai ambang</strong> RT PCR beliau adalah <strong>18.71</strong>. Kes kedua pula dikesan semasa saringan di Parlimen pada pagi 29 Julai 2021 jam 12:30 tengah hari menggunakan ujian kendiri RTK antigen (Ag) saliva kerana gejala batuk dan loya.</p>
<p><strong><u>Tindakan KKM Susulan Penemuan Kes Positif COVID-19</u></strong></p>
<p>Seperti sedia maklum kebolehjangkitan adalah tinggi dua (2) hari sebelum gejala dan berterusan sehingga hari ke tujuh (7). Dengan pengesanan dua (2) kes positif COVID-19 pada 29 Julai 2021 terutama dengan kes pertama didapati mempunyai <em>CT value</em> 18.71 semasa ujian RT PCR, KKM telah mengambil keputusan segera untuk menjalankan saringan ujian kendiri RTK Ag saliva ke atas <strong>1,183 individu</strong> di dalam Parlimen dan mendapati <strong>sembilan (9)</strong> lagi kes positif COVID-19. Ini menjadikan jumlah keseluruhan kes positif adalah <strong>11 kes</strong> (seorang RT PCR positif dan 10 orang RTK Ag positif) dengan lima (5) daripadanya bergejala.</p>
<p>Bagi pengesahan lanjut, kesemua 10 kes positif RTK Ag telah diambil swab bagi ujian pengesahan jangkitan COVID-19 menggunakan RT PCR. <strong>Lapan (8) kes</strong> disahkan positif COVID-19 di mana <strong>lima (5) kes</strong> mempunyai kadar kebolehjangkitan yang amat tinggi <strong>(<em>CT value</em> atau nilai ambang antara <u>12.67 hingga 18.19</u>)</strong>. Kesemua sampel ini telah dihantar ke Institut Penyelidikan Perubatan (IMR) untuk dibuat ujian jujukan genom <em>(genomic study)</em> bagi mengenalpasti jenis varian virus SARS-CoV-2.</p>
<p>Daripada lapan (8) kes positif COVID-19 ini, <strong>hanya dua (2) kes</strong> sahaja yang mempunyai sejarah vaksinasi COVID-19 lengkap (melepasi 14 hari dari tarikh dos ke-2). Kesemua kes ini stabil dan telah diberikan surat perintah pengawasan dan pemerhatian untuk menjalani pengasingan di tempat kediaman masing-masing serta dipakaikan gelang tangan pengawasan. Setakat ini seramai <strong>48 kontak rapat</strong> telah dikenalpasti, namun siasatan dan pengesanan kontak rapat masih lagi diteruskan.</p>
<p>Pada <strong>30 Julai 2021</strong>, saringan pra-persidangan <strong>Dewan Negara</strong> telah dijalankan ke atas 100 individu menggunakan ujian RT PCR dan mendapati <strong>sembilan (9) kes positif COVID-19</strong>. Pemakluman kes telah dilaporkan kepada KKM pada 1 Ogos 2021. Siasatan ke atas kes dan pengesanan kontak rapat sedang dijalankan untuk diambil tindakan kawalan dan pencegahan sewajarnya.</p>
<p><strong><u>Penilaian Risiko</u></strong></p>
<p>Walaupun jumlah kes positif COVID-19 yang dikesan semasa Sidang Parlimen ini adalah 0.8 peratus, namun hasil penilaian risiko dengan mengambilkira faktor epidemiologi dan persekitaran, didapati persidangan Parlimen merupakan <strong>satu perhimpunan yang berisiko tinggi</strong> untuk berlaku penularan jangkitan COVID-19. Kriteria penilaian risiko tersebut adalah:</p>
<p><strong>Faktor epidemiologi:</strong></p>
<p>1.      Terdapat <strong>enam (6) kes</strong> (1 kes pertama dan 5 kes pengesahan lanjut dengan RT PCR) dengan kadar kebolehjangkitan yang tinggi (<em>CT value</em> yang rendah) dan bergejala yang memberi risiko berlaku penularan jangkitan dan berpotensi menjadi <em>superspreader</em>.</p>
<p>2.      Seperti sedia maklum kebolehjangkitan adalah tinggi dua (2) hari sebelum gejala dan berterusan sehingga hari ke tujuh (7).</p>
<p>3.      Pergerakan kes di sekitar kawasan Parlimen yang berkemungkinan boleh menyebabkan pendedahan kepada individu lain.</p>
<p>4.      Ramai dalam kalangan yang hadir ke Sidang Mesyuarat Khas Parlimen ini dalam kategori warga emas dan kemungkinan mempunyai faktor komorbid yang meningkatkan risiko jangkitan.</p>
<p>5.      Tidak semua individu yang hadir di Parlimen telah mendapat vaksinasi COVID-19 yang lengkap.</p>
<p><strong>Faktor persekitaran Parlimen</strong></p>
<p>1.      Keadaan dewan Parlimen yang bertutup meningkatkan risiko penularan jangkitan memandangkan virus SARS-CoV-2 tersebar/menular melalui udara dan boleh kekal dalam persekitaran selama beberapa jam (rujukan <em>New England Journal of Medicine,</em> WHO, CDC Atlanta).</p>
<p>2.      Tempoh berada dalam Dewan dan sekitar Parlimen yang panjang memberi risiko pendedahan berulang.</p>
<p>3.      Perkongsian kemudahan asas seperti tandas, surau, kafe dan sebagainya oleh ramai individu termasuk kes.</p>
<p>4.      Penjarakan fizikal dalam Dewan kurang dari satu (1) meter antara satu sama lain walaupun terdapat penghadang meja.</p>
<p>5.      Perkumpulan kecil kerap berlaku di dalam dan di luar dewan.</p>
<p>Mengambilkira hasil penilaian risiko semasa dan bagi mencegah penularan jangkitan COVID-19 dari berlaku di Parlimen, maka KKM telah mencadangkan agar <strong>semua sesi mesyuarat</strong> termasuk Mesyuarat Jawatankuasa Pilihan dan Pilihan Khas Parlimen serta pembentangan yang dirancang di Parlimen atau yang melibatkan individu yang berada di Parlimen pada 26 Julai sehingga 29 Julai 2021 <strong>ditangguhkan</strong> sementara waktu untuk tempoh <strong>dua (2) minggu</strong> bermula dari 29 Julai 2021. Penilaian risiko kejadian jangkitan COVID-19 di Parlimen akan dinilai semula dari semasa ke semasa.</p>
<p>Semua individu yang berada di Parlimen pada 26 Julai sehingga 29 Julai 2021 dinasihatkan untuk memantau status kesihatan secara kendiri menggunakan aplikasi MySejahtera. Sekiranya mengalami gejala, sila jalani pemeriksaan dan rawatan di fasiliti kesihatan berhampiran dengan tempat tinggal masing-masing.</p>
<p>Kerjasama semua yang terlibat dipohon agar sentiasa mematuhi SOP yang telah ditetapkan oleh Kerajaan demi memastikan penularan jangkitan dapat diputuskan. Kesihatan dan keselamatan semua menjadi tanggungjawab kita bersama.</p>
<p>Sekian, terima kasih.</p>
<p><strong>TAN SRI DATO’ SERI DR. NOOR HISHAM BIN ABDULLAH</strong></p>
<p><strong>KETUA PENGARAH KESIHATAN MALAYSIA</strong></p>
<p>1 Ogos 2021 @ 6:30PM</p>
 <div class="taxonomies">
<p class="tax-categories taxonomy">
Categories: <a href="https://kpkesihatan.com/category/communicable-disease/" rel="category tag">Communicable disease</a>, <a href="https://kpkesihatan.com/category/crisis-disaster/" rel="category tag">Crisis &amp; Disaster</a>, <a href="https://kpkesihatan.com/category/press/" rel="category tag">Press</a> </p>
</div>
</section>
</article>
<nav class="postnav">
<h1 class="screen-reader">Post navigation</h1>
<div class="prev">
<span class="more-link"><a href="https://kpkesihatan.com/2021/08/01/kenyataan-akhbar-kpk-1-ogos-2021-kepentingan-pendermaan-darah-secara-berterusan-semasa-pandemik-covid-19-di-malaysia/" rel="prev">Kenyataan Akhbar KPK 1 Ogos 2021 – Kepentingan Pendermaan Darah Secara Berterusan Semasa Pandemik COVID-19 di Malaysia</a></span>
</div>
<div class="next">
<span class="more-link"><a href="https://kpkesihatan.com/2021/08/01/kenyataan-akhbar-kpk-1-ogos-2021-situasi-semasa-jangkitan-penyakit-coronavirus-2019-covid-19-di-malaysia/" rel="next">Kenyataan Akhbar KPK 1 Ogos 2021 – Situasi Semasa Jangkitan Penyakit Coronavirus 2019 (COVID-19) di Malaysia</a></span>
</div>
</nav>
</div>