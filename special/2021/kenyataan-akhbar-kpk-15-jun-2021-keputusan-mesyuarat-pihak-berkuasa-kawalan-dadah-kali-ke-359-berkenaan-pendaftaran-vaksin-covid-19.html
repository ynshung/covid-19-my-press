<div class="main-content">
<article class="post-18375 post type-post status-publish format-standard has-post-thumbnail hentry category-press layout-horizontal-right" id="post-18375">
<a class="post-lead-category" href="https://kpkesihatan.com/category/press/">Press</a>
<h1 class="title">Kenyataan Akhbar KPK 15 Jun 2021 – Keputusan Mesyuarat Pihak Berkuasa Kawalan Dadah Kali Ke-359 Berkenaan Pendaftaran Vaksin COVID-19</h1> <div class="postmetadata">
<span class="text-by">By</span> <span class="author vcard"><a class="url fn n" href="https://kpkesihatan.com/author/pejabatkpk/" rel="author" title="View all posts by DG of Health">DG of Health</a></span> <span class="text-on">on</span> <a href="https://kpkesihatan.com/2021/06/15/kenyataan-akhbar-kpk-15-jun-2021-keputusan-mesyuarat-pihak-berkuasa-kawalan-dadah-kali-ke-359-berkenaan-pendaftaran-vaksin-covid-19/" rel="bookmark" title="1:33 pm"><time class="entry-date" datetime="2021-06-15T13:33:18+08:00">June 15, 2021</time></a> </div>
<section class="entry">
<p>Kementerian Kesihatan Kesihatan (KKM) ingin memaklumkan bahawa Mesyuarat Pihak Berkuasa Kawalan Dadah (PBKD) kali ke-359 telah bersidang pada hari ini, 15 Jun 2021.</p>
<p>Mesyuarat telah bersetuju memberikan kelulusan  <strong>pendaftaran bersyarat</strong> untuk kegunaan semasa bencana bagi dua (2) produk vaksin yang memerlukan hanya satu (1) dos pelalian, iaitu <strong><em>Convidecia Recombinant Novel Coronavirus Vaccine (Adenovirus Type 5 Vector)</em></strong>, keluaran CanSino Biologics Inc, China (pemegang pendaftaran produk: Solution Biologics Sdn. Bhd.) dan <strong><em>Janssen COVID-19 Vaccine </em></strong>keluaran<strong><em> Johnson &amp; Johnson </em></strong>yang telah diberi kelulusan Penyenaraian Penggunaan Kecemasan (<em>Emergency Use Listing</em> atau EUL) oleh Pertubuhan Kesihatan Sedunia (WHO). Pendaftaran <strong><em>Janssen COVID-19 Vaccine </em></strong>yang diperolehi oleh kerajaan Malaysia melalui fasiliti COVAX ini dilaksanakan melalui mekanisme perakuan (<em>recognition</em>) ke atas kelulusan WHO EUL.</p>
<p>Selain itu, <strong>PBKD turut meluluskan penggunaan vaksin Comirnaty keluaran Pfizer-BioNTech kepada golongan yang berumur 12 tahun dan ke atas</strong>. Comirnaty, sebelum ini diluluskan pendaftaran bersyarat pada 8 Januari 2021, digunakan bagi tujuan imunisasi aktif kepada individu yang berusia 18 tahun dan ke atas. Walaupun tambahan indikasi ini telah diluluskan, KKM berpandangan keutamaan pemberian vaksin masih lagi kepada kumpulan berisiko tinggi selaras dengan dasar sedia ada yang ditetapkan di bawah Program Imunisasi COVID-19 Kebangsaan (PICK).</p>
<p>KKM ingin memaklumkan bahawa kelulusan pendaftaran bersyarat  ini memerlukan maklumat kualiti, keselamatan dan keberkesanan produk vaksin tersebut dipantau dan dinilai berdasarkan data-data terkini dari semasa ke semasa. Ia bagi memastikan perbandingan manfaat-risiko (<em>benefit over risk</em>) bagi produk-produk vaksin tersebut kekal positif.</p>
<p>KKM akan sentiasa mempertingkatkan tahap kesihatan awam dalam memerangi wabak COVID-19 melalui perolehan bekalan vaksin yang telah dinilai daripada aspek kualiti, keselamatan dan keberkesanan oleh Bahagian Regulatori Farmasi Negara (NPRA) dan diluluskan oleh PBKD.  Kerajaan juga komited untuk memastikan penduduk Malaysia mencapai imuniti kelompok (<em>herd immunity</em>) selaras dengan sasaran PICK.</p>
<p><strong>Tan Sri Dato’ Seri Dr. Noor Hisham bin Abdullah </strong><strong></strong></p>
<p><strong>Ketua Pengarah Kesihatan</strong></p>
<p><strong>15 Jun 2021</strong></p>
 <div class="taxonomies">
<p class="tax-categories taxonomy">
Categories: <a href="https://kpkesihatan.com/category/press/" rel="category tag">Press</a> </p>
</div>
</section>
</article>
<nav class="postnav">
<h1 class="screen-reader">Post navigation</h1>
<div class="prev">
<span class="more-link"><a href="https://kpkesihatan.com/2021/06/14/kenyataan-akhbar-kpk-14-jun-2021-situasi-semasa-jangkitan-penyakit-coronavirus-2019-covid-19-di-malaysia/" rel="prev">Kenyataan Akhbar KPK 14 Jun 2021 – Situasi Semasa Jangkitan Penyakit Coronavirus 2019 (COVID-19) di Malaysia</a></span>
</div>
<div class="next">
<span class="more-link"><a href="https://kpkesihatan.com/2021/06/15/kenyataan-akhbar-kpk-15-jun-2021-situasi-semasa-jangkitan-penyakit-coronavirus-2019-covid-19-di-malaysia/" rel="next">Kenyataan Akhbar KPK 15 Jun 2021 – Situasi Semasa Jangkitan Penyakit Coronavirus 2019 (COVID-19) di Malaysia</a></span>
</div>
</nav>
</div>