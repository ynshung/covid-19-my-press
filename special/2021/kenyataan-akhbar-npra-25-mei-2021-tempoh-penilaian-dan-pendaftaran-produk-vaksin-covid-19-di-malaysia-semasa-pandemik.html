<div class="main-content">
<article class="post-18145 post type-post status-publish format-standard has-post-thumbnail hentry category-crisis-disaster category-drug-safety category-pharmacy category-press tag-covid-19 layout-horizontal-right" id="post-18145">
<a class="post-lead-category" href="https://kpkesihatan.com/category/crisis-disaster/">Crisis &amp; Disaster</a>
<h1 class="title">Kenyataan Akhbar NPRA 25 Mei 2021 – Tempoh Penilaian dan Pendaftaran Produk Vaksin COVID-19 di Malaysia Semasa Pandemik</h1> <div class="postmetadata">
<span class="text-by">By</span> <span class="author vcard"><a class="url fn n" href="https://kpkesihatan.com/author/pejabatkpk/" rel="author" title="View all posts by DG of Health">DG of Health</a></span> <span class="text-on">on</span> <a href="https://kpkesihatan.com/2021/05/25/kenyataan-akhbar-npra-25-mei-2021-tempoh-penilaian-dan-pendaftaran-produk-vaksin-covid-19-di-malaysia-semasa-pandemik/" rel="bookmark" title="5:12 pm"><time class="entry-date" datetime="2021-05-25T17:12:00+08:00">May 25, 2021</time></a> </div>
<section class="entry">
<p class="has-text-align-center"><strong>BAHAGIAN REGULATORI FARMASI NEGARA</strong></p>
<p class="has-text-align-center"><strong>TEMPOH PENILAIAN DAN PENDAFTARAN PRODUK VAKSIN COVID-19 DI MALAYSIA SEMASA PANDEMIK</strong></p>
<p>Bahagian Regulatori Farmasi Negara (NPRA) mengambil maklum pandangan yang diutarakan oleh beberapa pihak yang menyatakan peningkatan kes harian COVID-19 adalah berpunca daripada kelewatan kelulusan produk vaksin COVID-19 di Malaysia. Adalah dinyatakan bahawa perkara ini tidak benar kerana bagi membantu situasi kecemasan semasa bencana akibat COVID-19, NPRA melalui Pihak Berkuasa Kawalan Dadah (PBKD) telah melaksanakan laluan pendaftaran <em>fast-track</em> bersyarat untuk vaksin COVID-19 sejak 14 Disember 2020 lagi, iaitu melalui mekanisma pendaftaran <em>priority review</em>. Ini bertujuan untuk mempercepatkan kelulusan dan seterusnya memberikan akses segera kepada penggunaan vaksin COVID-19 di negara ini, <strong>tanpa mengabaikan</strong> aspek kualiti, keselamatan dan keberkesanan menggunakan <em>risk-based approach.</em></p>
<p>Susulan itu <strong>te</strong><strong>mpoh penilaian <u>permohonan lengkap</u> bagi pendaftaran telah dipendekkan kepada 120 hari</strong> bekerja iaitu bermula dari permohonan <em>priority review</em> diluluskan dan status pendaftaran bersyarat diberikan. Tempoh kebiasaan adalah 245 hari bekerja.Rujukan dan standard NPRA bagi membuat penilaian ke atas <em>dossier</em> vaksin COVID-19 adalah berdasarkan garis panduan yang dikeluarkan oleh Pihak Berkuasa Regulatori Kebangsaan (<em>National Regulatory Authority</em> (NRA) negara-negara lain termasuk <em>World Health Organization</em> (WHO), <em>European Medicines Agency</em> (EMA), <em>US Food and Drug Administration </em>(FDA), <em>International Council for Harmonization of Technical Requirements for Pharmaceuticals for Human Use</em> (ICH) dan sebagainya. Permohonan dan <em>dossier</em> vaksin COVID-19 yang lengkap dan telah selesai dinilai akan segera dibentangkan kepada PBKD untuk mendapatkan kelulusan pendaftaran bersyarat.</p>
<p>NPRA bekerjasama rapat dengan syarikat dan pengilang untuk memastikan mereka segera mengemukakan maklumat yang lengkap bagi setiap permohonan. Sememangnya tanpa data dan maklumat yang lengkap, status kualiti, keberkesanan dan keselamatan vaksin COVID-19 tidak dapat ditentukan, seterusnya kelulusan pendaftaran bersyarat belum dapat diberikan oleh PBKD. Komunikasi dan kerjasama yang baik ini telah berjaya mempercepatkan kelulusan yang diberi kepada vaksin COVID-19 di Malaysia.</p>
<p>Setakat ini, terdapat <strong>enam (6) produk vaksin COVID-19</strong> yang telah selesai dinilai oleh NPRA dalam masa yang ditetapkan dan telah mendapat kelulusan pendaftaran bersyarat daripada PBKD (seperti di Lampiran 1). Pihak NPRA juga sedang menilai beberapa permohonan baharu perdaftaran bersyarat vaksin-vaksin COVID-19 pada masa ini. Permohonan ini juga akan disegerakan dengan kaedah yang sama.</p>
<p>NPRA sememangnya sentiasa terbuka menerima pandangan pelbagai pihak. Paling utama, keselamatan dan kesejahteraan rakyat Malaysia perlu didahulukan dalam kita sama-sama mengharungi pandemik COVID-19 iaitu dengan memberikan perhatian dan ketelitian kepada kualiti, keberkesanan dan keselamatan vaksin COVID-19 yang berdaftar di Malaysia untuk kegunaan penduduk.</p>
<p>Sekian, terima kasih.</p>
<p><strong>BAHAGIAN REGULATORI FARMASI NEGARA (NPRA)</strong><strong></strong></p>
<p><strong>25 MEI 2021</strong></p>
<p>Lampiran 1</p>
<figure class="wp-block-table"><table><thead><tr><td><strong>BIL</strong></td><td><strong>NO. PENDAFTARAN PRODUK</strong><strong></strong></td><td><strong>NAMA PRODUK</strong><strong></strong></td><td><strong>PEMEGANG</strong><strong></strong></td><td><strong>PENGILANG</strong><strong></strong></td></tr></thead><tbody><tr><td>1</td><td>MAL21016022AZ</td><td><em>COMIRNATY Concentrate for Dispersion for Injection</em></td><td>PFIZER (MALAYSIA) SDN. BHD.</td><td>Pfizer Manufacturing Belgium NV<br/>(BELGIUM)</td></tr><tr><td>2</td><td>MAL21036039ASZ</td><td><em>COMIRNATY Concentrate for Dispersion for Injection</em></td><td>PFIZER (MALAYSIA) SDN. BHD.</td><td>BioNTech Manufacturing GmbH<br/>(GERMANY)</td></tr><tr><td>3</td><td>MAL21036009ACZ</td><td><em>COVID-19 Vaccine AstraZeneca Solution for Injection</em></td><td>ASTRAZENECA SDN. BHD.</td><td>MEDIMMUNE PHARMA B.V.<br/>(NETHERLANDS ANTILLES)</td></tr><tr><td>4</td><td>MAL21046001AZ</td><td><em>COVID-19 Vaccine AstraZeneca Solution for Injection (The product approved by EMA is supplied under the Commercial name: Vaxzevria)</em></td><td>KEMENTERIAN KESIHATAN MALAYSIA</td><td>ASTRAZENECA AB<br/>(SWEDEN)</td></tr><tr><td>5</td><td>MAL21036010ARZ</td><td><em>CoronaVac Suspension for Injection SARS-CoV-2 Vaccine (Vero Cell), Inactivated</em></td><td>PHARMANIAGA LIFESCIENCE SDN. BHD.</td><td>Sinovac Life Sciences Co. Ltd.<br/>(CHINA)</td></tr><tr><td>6</td><td>MAL21046125ACSZ</td><td><em>CoronaVac Suspension for Injection COVID-19 Vaccine (Vero Cell), Inactivated</em></td><td>PHARMANIAGA LIFESCIENCE SDN. BHD.</td><td>PHARMANIAGA LIFESCIENCE SDN. BHD. (MALAYSIA)</td></tr></tbody></table></figure>
 <div class="taxonomies">
<p class="tax-categories taxonomy">
Categories: <a href="https://kpkesihatan.com/category/crisis-disaster/" rel="category tag">Crisis &amp; Disaster</a>, <a href="https://kpkesihatan.com/category/drug-safety/" rel="category tag">Drug Safety</a>, <a href="https://kpkesihatan.com/category/pharmacy/" rel="category tag">Pharmacy</a>, <a href="https://kpkesihatan.com/category/press/" rel="category tag">Press</a> </p>
<p class="tax-tags taxonomy">Tagged as: <a href="https://kpkesihatan.com/tag/covid-19/" rel="tag">COVID-19</a></p> </div>
</section>
</article>
<nav class="postnav">
<h1 class="screen-reader">Post navigation</h1>
<div class="prev">
<span class="more-link"><a href="https://kpkesihatan.com/2021/05/24/kenyataan-akhbar-kpk-24-mei-2021-situasi-semasa-jangkitan-penyakit-coronavirus-2019-covid-19-di-malaysia/" rel="prev">Kenyataan Akhbar KPK 24 Mei 2021 – Situasi Semasa Jangkitan Penyakit Coronavirus 2019 (COVID-19) di Malaysia</a></span>
</div>
<div class="next">
<span class="more-link"><a href="https://kpkesihatan.com/2021/05/25/kenyataan-akhbar-kpk-25-mei-2021-situasi-semasa-jangkitan-penyakit-coronavirus-2019-covid-19-di-malaysia/" rel="next">Kenyataan Akhbar KPK 25 Mei 2021 – Situasi Semasa Jangkitan Penyakit Coronavirus 2019 (COVID-19) di Malaysia</a></span>
</div>
</nav>
</div>