<div class="main-content">
<article class="post-11975 post type-post status-publish format-standard has-post-thumbnail hentry category-press layout-horizontal-right" id="post-11975">
<a class="post-lead-category" href="https://kpkesihatan.com/category/press/">Press</a>
<h1 class="title">Kenyataan Akhbar KPK 16 Januari 2020 – Kesiapsiagaan dan Respons KKM dalam Menghadapi Potensi Penularan Novel Coronavirus, Wuhan, China</h1> <div class="postmetadata">
<span class="text-by">By</span> <span class="author vcard"><a class="url fn n" href="https://kpkesihatan.com/author/pejabatkpk/" rel="author" title="View all posts by DG of Health">DG of Health</a></span> <span class="text-on">on</span> <a href="https://kpkesihatan.com/2020/01/16/kenyataan-akhbar-kpk-16-januari-2020-kesiapsiagaan-dan-respons-kkm-dalam-menghadapi-potensi-penularan-novel-coronavirus-wuhan-china/" rel="bookmark" title="1:36 pm"><time class="entry-date" datetime="2020-01-16T13:36:06+08:00">January 16, 2020</time></a> </div>
<section class="entry">
<p>Kementerian Kesihatan Malaysia (KKM) mengambil maklum laporan terkini daripada Pertubuhan Kesihatan Sedunia (WHO) mengenai wabak <em>novel coronavirus</em> yang dilaporkan di Wuhan, China.</p>
<p>Pada <a href="https://www.who.int/csr/don/05-january-2020-pneumonia-of-unkown-cause-china/en/" rel="noopener" target="_blank">31 Disember 2019</a> yang lalu, pihak berkuasa China telah melaporkan mengenai satu kejadian kluster radang paru-paru (<em>pneumonia</em>) yang tidak diketahui punca jangkitannya, melibatkan masyarakat setempat di Wuhan, China. Pihak berkuasa China juga telah melaporkan kepada WHO pada 5 Januari 2020 bahawa jangkitan tersebut bukanlah jangkitan influenza, <em>avian flu</em>, adenovirus, <em>Middle East Respiratory Syndrome coronavirus</em> (MERS-CoV) ataupun <em>Severe Acute Respiratory Syndrome</em> (SARS).</p>
<p>Seterusnya pada <a href="https://www.who.int/csr/don/12-january-2020-novel-coronavirus-china/en/" rel="noopener" target="_blank">12 Januari 2020</a>, WHO telah mengesahkan bahawa wabak yang berlaku di Wuhan, China ini adalah disebabkan oleh jangkitan daripada coronavirus baharu (<em>novel coronavirus)</em>. Coronavirus baharu (<em>novel coronavirus</em>) adalah mana-mana strain baharu virus tersebut yang sebelum ini tidak pernah dikenalpasti atau dikesan pada manusia. Cara jangkitan dan cara penularan <em>novel coronavirus</em> ini adalah masih dalam siasatan. Sehingga kini, sebanyak 41 kes radang paru-paru (pneumonia) yang dilaporkan di Wuhan, China adalah positif <em>novel coronavirus</em>, dan daripada jumlah itu, satu (1) kematian telah dilaporkan dengan tujuh (7) kes berada dalam keadaan yang kritikal, dan kes-kes lain adalah stabil. Kes kematian yang dilaporkan di Wuhan, China ini merupakan seorang lelaki berusia 61 tahun dan mempunyai beberapa masalah kesihatan kronik yang lain (<em>severe underlying medical conditions</em>). Pihak WHO juga memaklumkan buat masa ini, tiada penularan yang berterusan di kalangan manusia (<em>no sustained human-to-human transmission</em>) dilaporkan.</p>
<p>Pada <a href="https://www.who.int/news-room/detail/13-01-2020-who-statement-on-novel-coronavirus-in-thailand" rel="noopener" target="_blank">13 Januari 2020</a>, Thailand telah melaporkan kes import pertama <em>novel coronavirus</em> ini. Kes merupakan seorang wanita yang berasal dari Wuhan, China yang dikesan dengan gejala demam dan jangkitan radang paru-paru (<em>pneumonia</em>). Pesakit berada dalam keadaan stabil. WHO memaklumkan bahawa insiden ini sedang dipantau rapi oleh mereka, Walau bagaimanapun, pihak WHO tidak mengeluarkan sebarang larangan untuk pergi ke negara yang terlibat.</p>
<p class="jetpack-slideshow-noscript robots-nocontent">This slideshow requires JavaScript.</p><div class="slideshow-window jetpack-slideshow slideshow-black" data-autostart="1" data-gallery='[{"src":"https:\/\/kpkesihatan.files.wordpress.com\/2020\/01\/screenshot-2020-01-06-at-5.29.36-pm-e1579152017664.png","id":"11954","title":"Screenshot 2020-01-06 at 5.29.36 PM","alt":"","caption":"","itemprop":"image"},{"src":"https:\/\/kpkesihatan.files.wordpress.com\/2020\/01\/screenshot-2020-01-16-at-1.32.37-pm.png","id":"11983","title":"Screenshot 2020-01-16 at 1.32.37 PM","alt":"","caption":"","itemprop":"image"},{"src":"https:\/\/kpkesihatan.files.wordpress.com\/2020\/01\/screenshot-2020-01-16-at-1.30.21-pm.png","id":"11981","title":"Screenshot 2020-01-16 at 1.30.21 PM","alt":"","caption":"","itemprop":"image"}]' data-trans="fade" id="gallery-11975-1-slideshow" itemscope="" itemtype="https://schema.org/ImageGallery"></div>
<p>Untuk makluman, berdasarkan kepada pemantauan yang dijalankan, buat masa ini, tiada kes yang disyaki <em>novel coronavirus</em> dilaporkan di Kementerian Kesihatan Malaysia (KKM). Antara langkah-langkah kesiapsiagaan yang telah dan terus dilaksanakan bagi menghadapi potensi penularan penyakit ini adalah:</p>
<ol>
<li>Anggota KKM di semua peringkat termasuk Pintu Masuk Antarabangsa Negara dimaklumkan berkaitan kejadian kluster ini dan langkah-langkah pencegahan dan kawalan infeksi;</li>
<li>Memberi penekanan dan memperkukuhkan aktiviti saringan demam sedia ada dalam kalangan pengembara oleh anggota-anggota yang bertugas di Pintu Masuk Antarabangsa Negara;</li>
<li>Pengembara yang dikesan mengalami demam dan bergejala, pemeriksaan akan dilakukan semula di pusat kuarantin kesihatan atau tempat pemeriksaan yang terletak di Pintu Masuk Antarabangsa Negara;</li>
<li>Saringan pesakit di Klinik Kesihatan dan Jabatan Kecemasan hospital diperkukuhkan bagi memastikan kes-kes yang disyaki akan dirujuk dan dikendalikan dengan mematuhi langkah-langkah pencegahan dan kawalan infeksi;</li>
<li>Seseorang yang mengalami gejala penyakit respiratori akut dalam tempoh 14 hari selepas pulang dari Wuhan, China, dinasihatkan agar pergi ke fasiliti kesihatan berhampiran untuk menjalani pemeriksaan;</li>
<li>Sekiranya terdapat kes disyaki yang dikesan dari mana-mana fasiliti kesihatan, kes perlu dilaporkan / dinotifikasi dengan segera kepada pihak Pejabat Kesihatan Daerah, Jabatan Kesihatan Negeri dan <em>Crisis Preparedness and Response Centre</em> (CPRC) KKM;</li>
<li>Memperkukuhkan keupayaan bagi menjalankan <strong>ujian pengesanan dan pengesahan <em>novel coronavirus</em></strong>. Untuk makluman, Institut Penyelidikan Perubatan (IMR) dan Makmal Kesihatan Awam Kebangsaan (MKAK) merupakan makmal sedia ada yang <strong>berkeupayaan</strong> untuk menjalankan ujian tersebut;</li>
<li>Anggota KKM dinasihatkan untuk menggunakan <em>personal protective equipment</em> (PPE) dan simpanan stok (<em>stockpile</em>) bagi PPE serta ubat-ubatan bagi menghadapi wabak perlu dipastikan mencukupi untuk menampung keperluan di fasilti kesihatan masing-masing; dan</li>
<li>KKM akan sentiasa bekerjasama rapat dengan semua agensi yang berkaitan secara berterusan bagi memperkukuhkan aktiviti kesiapsiagaan dan respons KKM bagi menghadapi potensi penularan jangkitan dalam Malaysia.</li>
</ol>
<p>Sehubungan itu berdasarkan maklumat di atas, KKM ingin menegaskan bahawa situasi jangkitan influenza yang dilaporkan di Malaysia sekarang ini tiada kaitan dengan kejadian <em>novel coronavirus</em> di Wuhan, China dan situasi influenza adalah terkawal. KKM akan terus memantau situasi kejadian penyakit radang paru-paru ini dan sebarang perkembangan daripada pihak WHO akan dimaklumkan dari semasa ke semasa. KKM akan memastikan langkah pencegahan dan kawalan yang sewajarnya dilaksanakan secara berterusan.</p>
<p> </p>
<p>Sekian, terima kasih.</p>
<h4></h4>
<h4><strong>DATUK DR. NOOR HISHAM BIN ABDULLAH</strong></h4>
<h4><strong>KETUA PENGARAH KESIHATAN</strong></h4>
<h4><strong>KEMENTERIAN KESIHATAN MALAYSIA</strong></h4>
<h4><strong>16 JANUARI 2020</strong></h4>
 <div class="taxonomies">
<p class="tax-categories taxonomy">
Categories: <a href="https://kpkesihatan.com/category/press/" rel="category tag">Press</a> </p>
</div>
</section>
</article>
<nav class="postnav">
<h1 class="screen-reader">Post navigation</h1>
<div class="prev">
<span class="more-link"><a href="https://kpkesihatan.com/2020/01/14/kenyataan-akhbar-kpk-14-januari-2020-situasi-semasa-kejadian-jangkitan-influenza-di-malaysia/" rel="prev">Kenyataan Akhbar KPK 14 Januari 2020 – Situasi Semasa Kejadian Jangkitan Influenza di Malaysia</a></span>
</div>
<div class="next">
<span class="more-link"><a href="https://kpkesihatan.com/2020/01/21/kenyataan-akhbar-kpk-21-januari-2020-situasi-terkini-jangkitan-influenza-di-malaysia/" rel="next">Kenyataan Akhbar KPK 21 Januari 2020 – Situasi Terkini Jangkitan Influenza Di Malaysia</a></span>
</div>
</nav>
</div>